# thymio_asfalisstinpolimou
Το ρομπότ Thymio στη FutureLand!

Α' ΦΑΣΗ (ΚΑΤΑΘΕΣΗ ΑΡΧΙΚΗΣ ΙΔΕΑΣ) 
Πόσο ευκολότερη θα ήταν η ζωή μας, αν οδηγούσαμε έξυπνα οχήματα, που αναπροσαρμόζουν τη «συμπεριφορά» τους, ανάλογα με τις συνθήκες; Πόσο πιο ασφαλείς θα ήταν οι πόλεις μας, αν τα σήματα του Κ.Ο.Κ. δεν ήταν απλά μια οπτική αναπαράσταση, αλλά βοηθούσαν κατά κάποιο τρόπο τα οχήματα να αναδιαμορφώσουν την κίνησή τους;
Με αυτό το σκεπτικό, οι μαθητές του Πρωινού Υποχρεωτικού Τμήματος Α1 του 3ου Νηπιαγωγείου Αργυρούπολης, πρόκειται να κατασκευάσουν την πόλη του μέλλοντος! Στη δική μας FutureLand, τα αυτοκίνητα διαβάζουν barcodes, που τα βοηθούν να κινούνται με ασφάλεια: έτσι, όταν πλησιάζουν σε διάβαση, μειώνουν ταχύτητα. Όταν βρίσκονται σε στοπ, σταματούν από μόνα τους, μέχρι να τους δώσουμε το έναυσμα να ξεκινήσουν και πάλι. Όταν βρίσκονται σε απαγορευτική στροφή δεξιά, μπορούν να κινηθούν μόνο ευθεία ή αριστερά! Στη δική μας FutureLand αισθανόμαστε πιο ασφαλείς!

Το Project περιλαμβάνει τρεις φάσεις: 
α) Προέρευνα: Κατά τη φάση αυτή θα ερευνηθούν και θα καταγραφούν οι προϋπάρχουσες γνώσεις των νηπίων, σχετικά με τον κώδικα οδικής κυκλοφορίας και την οδική ασφάλεια, ώστε να γίνει λεπτομερής σχεδιασμός τής εκπαιδευτικής δράσης. 
β) Έρευνα: Θα περιηγηθούμε σε ηλεκτρονικές και βιβλιογραφικές πηγές, σε προσομοιωτές οδήγησης, αλλά θα παίξουμε και με εκπαιδευτικά λογισμικά που προάγουν την καλή οδηγική συμπεριφορά, ώστε να μάθουμε τα σήματα του Κ.Ο.Κ., καθώς και τη χρησιμότητα καθενός από αυτά. Στη φάση αυτή θα καταλήξουμε και στα σήματα που θεωρούμε πιο σημαντικά και στα οποία θα εστιάσουμε στην τρίτη φάση. 
γ) Εκτέλεση - Κατασκευή μακέτας: Στο στάδιο αυτό θα κατασκευάσουμε τη μακέτα της FutureLand, η οποία θα αποτελεί τη μικρογραφία μιας πόλης. Θα περιλαμβάνει κτίρια, δρόμους, πεζοδρόμια, σήματα του Κώδικα Οδικής Κυκλοφορίας κ.λπ. Δίπλα από κάθε σήμα κυκλοφορίας (διαβάσεις, απαγορευτικά κ.ο.κ), θα τοποθετηθεί ένας barcode, αναγνώσιμος από το ρομποτάκι thymio.

Σκοπός μας είναι, μέσα από brainstorming, διατύπωση και έλεγχο υποθέσεων, παραγωγική αποτυχία και άλλες σύγχρονες μεθόδους διδασκαλίας, να δημιουργήσουμε μία έξυπνη πόλη, ώστε το ρομποτάκι Thymio, πλησιάζοντας σε κάθε σήμα, να προσαρμόζει κατάλληλα την ταχύτητα και το φωτισμό του. Μέσα από την ανάγνωση ειδικά σχεδιασμένων barcodes, θα «προειδοποιείται» ουσιαστικά για τα σήματα που πρόκειται να συναντήσει, ώστε να εκτελέσει τα κατάλληλα συμβάντα. Π.χ. πλησιάζοντας το στοπ ή τη διάβαση πεζών, θα πρέπει να σταματάει έως ότου του δώσουμε έναυσμα επανεκκίνησης. Πλησιάζοντας το όριο ταχύτητας, να μειώνει την ταχύτητά του κ.ο.κ..

Οι μαθητές θα κατασκευάσουν τη μακέτα, τα σήματα του Κ.Ο.Κ. και θα δημιουργήσουν τους κώδικες, που θα επικολληθούν δίπλα σε κάθε σήμα. Στη συνέχεια, δουλεύοντας ομαδοσυνεργατικά, θα συναποφασίσουν για την ταχύτητα και τα γενικότερα χαρακτηριστικά που θα πρέπει να έχει ο Thymio, πλησιάζοντας σε κάθε σήμα. Τέλος, θα δημιουργήσουν, με τη βοήθεια της εκπαιδευτικού, τον κώδικα και θα τον ελέγξουν, βελτιώνοντας ή αλλάζοντας πιθανά «αδύναμα» σημεία.
Το τελικά παράγωγο θα είναι διαθέσιμο για διαμοιρασμό με άλλα σχολεία, αλλά και με την ευρύτερη κοινότητα.

ΣΤΟΧΟΙ ΤΟΥ ΠΡΟΓΡΑΜΜΑΤΟΣ

Να γνωρίσουν τα παιδιά τα σήματα του Κώδικα Οδικής Κυκλοφορίας και να καλλιεργήσουν δεξιότητες καλής οδικής συμπεριφοράς.
Να έρθουν σε επαφή με τον όρο «τεχνητή νοημοσύνη» και να κατανοήσουν τις δυνατότητες που οι χρήσεις και εφαρμογές της μας παρέχουν.
Να εισαχθούν στις βασικές αρχές του προγραμματισμού και να γνωρίσουν τα διάφορα είδη προγραμματισμού (με τηλεκοντρόλ, με κώδικα, με λογισμικά οπτικού προγραμματισμού κ.λπ.)
Να εξοικειωθούν με ψηφιακά μέσα και τεχνολογίες (ρομποτικής, ραβδωτοί κώδικες, προγραμματισμός κ.λπ.)
Να καλλιεργήσουν εντέλει την υπολογιστική σκέψη, αλλά και να γνωρίσουν τεχνικές που μπορούν να τους μετατρέψουν από καταναλωτές ψηφιακών προϊόντων, σε δημιουργούς λύσεων.

ΥΛΙΚΑ ΠΟΥ ΠΡΟΚΕΙΤΑΙ ΝΑ ΧΡΗΣΙΜΟΠΟΙΗΘΟΥΝ:

Ρομποτάκι Thymio με Τηλεχειριστήριο 
Ανακυκλώσιμα υλικά, πλαστελίνη, χαρτόνια, τσόχα κλπ, από τα οποία θα κατασκευαστεί η μακέτα της FutureLand και τα σήματα του Κ.Ο.Κ
Μακετόχαρτο
Κωδικοί barcodes εκτυπωμένοι σε αυτοκόλλητο χαρτί
